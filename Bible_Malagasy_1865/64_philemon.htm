<h4>1</h4>
<p><sup>1</sup> <font color='#7a8080'>[Fiarahabana an'i Filemona, sy fifonana ho an'i Onesimosy, ary fanaovam-beloma]</font> Paoly, mpifatotra an'i Kristy Jesosy, ary Timoty rahalahy, mamangy an'i Filemona, izay malalanay sy mpiara-miasa aminay,
<p><sup>2</sup> ary mamangy an'i Apia anabavinay sy Arkipo, miaramila namantsika, ary ny fiangonana ao an-tranonao:
<p><sup>3</sup> ho aminareo anie ny fahasoavana sy ny fiadanana avy amin'Andriamanitra Raintsika sy Jesosy Kristy Tompo.
<p><sup>4</sup> Misaotra an'Andriamanitro mandrakariva aho, raha mahatsiaro anao amin'ny fivavahako,
<p><sup>5</sup> satria reko ny fitiavanao sy ny finoana izay anananao ho an'i Jesosy Tompo sy ho an'ny olona masina rehetra, <font color='#7a8080'>[ Na: ny finoanao]</font>
<p><sup>6</sup> mba hiasa mafy ho an'i Kristy ny fiombonana avy amin'ny finoanao amin'ny fahalalana tsara ny zavatra rehetra izay ao anatinareo.
<p><sup>7</sup> Fa nanana fifaliana sy fiononana amin'ny fitiavanao aho, satria efa novelombelominao ny fon'ny olona masina, ry rahalahy.
<p><sup>8</sup> Koa na dia manana fahasahiana be ao amin'i Kristy handidy anao amin'izay mendrika aza aho,
<p><sup>9</sup> nefa noho ny fitiavana, izaho Paoly, izay efa anti-panahy sady mpifatotra an'i Kristy Jesosy koa ankehitriny, dia miangavy aminao. <font color='#7a8080'>[ Na: ambasadôra]</font>
<p><sup>10</sup> Eny, miangavy aminao aho ny amin'ny zanako, izay naterako teto amin'ny fifatorako, dia Onesimosy, <font color='#7a8080'>[ Onesimosy = Mahasoa]</font>
<p><sup>11</sup> ilay tsy nahasoa anao fahiny, nefa ankehitriny mahasoa antsika, dia ianao sy izaho;
<p><sup>12</sup> izay nampodiko indray, dia ilay sombin'ny aiko;
<p><sup>13</sup> saiky nohazoniko tatỳ amiko izy hanompo ahy hisolo anao eto amin'ny fifatorako noho ny filazantsara;
<p><sup>14</sup> nefa raha tsy nahalala izay hevitrao aho aloha, dia tsy ta-hanao na inona na inona, mba tsy ho toy ny amin'ny fanerena ny soa ataonao, fa amin'ny sitrapo.
<p><sup>15</sup> Fa izany angaha no nialany vetivety, dia ny mba hanananao azy mandrakizay,
<p><sup>16</sup> tsy toy ny andevo intsony anefa, fa efa mihoatra noho ny andevo, dia rahalahy malala, indrindra fa ho ahy, mainka fa ho anao, na amin'ny nofo, na amin'ny Tompo.
<p><sup>17</sup> Koa raha ataonao ho namanao aho, dia raiso toa ahy izy.
<p><sup>18</sup> Nefa raha nanao izay tsy marina taminao izy, na mitrosa, dia ataovy ho ahy izany;
<p><sup>19</sup> izaho Paoly no manoratra izany amin'ny tanako, izaho no handoa izany - nefa tsy lazaiko aminao fa mitrosa ny tenanao amiko aza ianao.
<p><sup>20</sup> Eny, ry rahalahy, aoka hanana fifaliana avy aminao ao amin'ny Tompo aho; velombelomy ny foko ao amin'i Kristy.
<p><sup>21</sup> Noho ny fahatokiako fa hanaiky ianao no anoratako aminao, ka fantatro fa hanao mihoatra noho izay lazaiko aza ianao.
<p><sup>22</sup> Ary izao koa: Mba anamboary trano hitoerako aho; fa manantena aho fa homena anareo noho ny vavaka ataonareo.
<p><sup>23</sup> Manao veloma anao Epafra, mpifatotra namako ao amin'i Kristy Jesosy,
<p><sup>24</sup> sy Marka sy Aristarko sy Demasy ary Lioka, mpiara-miasa amiko.Ho amin'ny fanahinareo anie ny fahasoavan'i Jesosy Kristy Tompontsika. Amena.
<p><sup>25</sup> Ho amin'ny fanahinareo anie ny fahasoavan'i Jesosy Kristy Tompontsika. Amena.
