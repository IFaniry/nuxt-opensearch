<h4>1</h4>
<p><sup>1</sup> Ny tonon-kira tsara indrindra, izay nataon'i Solomona.
<p><sup>2</sup> <font color='#7a8080'>[Ny ampakarina sy ny zanakavavin'i Jerosalema]</font> Enga anie ka hanoroka ahy amin'ny fanorohan'ny vavany izy! Fa tsara noho ny divay ny fitiavanao.
<p><sup>3</sup> Mani-pofona ny menakao tsara, menaka manitra voaidina ny anaranao, koa izany no itiavan'ny zatovovavy anao.
<p><sup>4</sup> Taomy aho, dia hihazakazaka hanaraka anao izahay; Nentin'ny mpanjaka ho ao an-efi-tranony aho. Hifaly sy hiravoravo aminao izahay; Hankalazainay mihoatra noho ny divay ny fitiavanao; Fitiavana marina no itiavany anao.
<p><sup>5</sup> Mivalomainty aho, nefa tsara tarehy, ry zanakavavin'i Jerosalema, toy ny lain'i Kedara, toy ny ambain-dain'i Solomona.
<p><sup>6</sup> Aza mibanjina ahy, fa mivalomainty aho, satria efa azon'ny hainandro; Tezitra tamiko ny zanak'ineny; Notendreny ho mpiandry ny tanim-boalobony aho; Nefa ny tanim-boaloboko kosa, dia ny an'ny tenako, tsy mba nandrasako.
<p><sup>7</sup> Lazao amiko, ry ilay tian'ny fanahiko, izay iandrasanao ny ondrinao, sy izay ampandrianao azy raha antoandro; Fa nahoana no ho tahaka izay mivezivezy foana aho Eny amin'ny andian'ny namanao? <font color='#7a8080'>[Na: misarona fisalobonana]</font>
<p><sup>8</sup> Raha tsy fantatrao, ry tsara tarehy indrindra amin'ny vehivavy, dia mandehana hanaraka ny andian'ny ondry aman'osy, ary andraso eny amin'ny lain'ny mpiandry ondry ny zanak'osinao.
<p><sup>9</sup> <font color='#7a8080'>[Ny mpanjaka sy ny ampakarina]</font> Ry tompokovavy havako, ianao dia ampitahaiko amin'ny soavalivaviko mitarika ny kalesin'i Farao.
<p><sup>10</sup> Mahatsara ny tarehinao ireo voahangy voatohy; Manendrika ny vozonao ireo rado.
<p><sup>11</sup> Nefa rojo volamena misy voavola mibontsimbontsina kosa no hataonay ho anao.
<p><sup>12</sup> Raha mipetraka amin'ny latabany ny mpanjaka, dia mamerovero tsara ny nardako.
<p><sup>13</sup> Ny malalako dia miora am-pehezana madinika mandry eo an-tratrako.
<p><sup>14</sup> Ny malalako dia tahaka ny vonin'ny kofera amiko, any an-tanimbolin'i En-jedy.
<p><sup>15</sup> Indro, tsara tarehy ianao, ry tompokovavy havako; Indro, tsara tarehy ianao; Voromailala ny masonao.<font color='#7a8080'>[Na: Manana masom-boromailala ianao]</font>
<p><sup>16</sup> Indro, tsara tarehy ianao, ry malalako, eny, mahafinaritra; Maitso ny fandriantsika.Sedera ny sakamandimbin'ny tranontsika, ary kypreso ny peta-drindrintsika.
<p><sup>17</sup> Sedera ny sakamandimbin'ny tranontsika, ary kypreso ny peta-drindrintsika.
<h4>2</h4>
<p><sup>1</sup> Izaho dia voninkazo eny an-tanety ihany sy lilia eny an-dohasaha.<font color='#7a8080'>[Na: any Sarôna]</font>
<p><sup>2</sup> Toy ny lilia eo amin'ny tsilo, dia toy izany tompokovavy havako eo amin'ny zazavavy.
<p><sup>3</sup> Toy ny hazo poma amin'ny hazo any an'ala, dia toy izany ny malalako eo amin'ny zatovo. Mahafinaritra ahy indrindra ny mipetraka eo ambanin'ny alokalony, sady mamy ao am-bavako ny voany.
<p><sup>4</sup> Nentiny ho ao an-tranon-divay aho, ary ny fanevany eo amboniko dia fitiavana.
<p><sup>5</sup> Hatanjaho amin'ampempam-boaloboka aho, ary velombelomy amin'ny poma aho, fa mararim-pitia.
<p><sup>6</sup> Aoka ny tànany ankavia hanondana ahy, ary aoka ny tànany ankavanana hanohona ahy.
<p><sup>7</sup> Mampianiana anareo amin'ny gazela na amin'ny dieravavy any an-tsaha aho, ry zanakavavin'i Jerosalema: Aza manaitra na mamoha ny fitiavana raha tsy efa sitrapony.<font color='#7a8080'>[Anaram-biby haingan-tongotra]</font>
<p><sup>8</sup> <font color='#7a8080'>[Tenin'ny ampakarina, raha nitoetra irery izy]</font> Injay, ny feon'ilay malalako! Indro, tamy izy ka miantsambotsambotra eny an-tendrombohitra ary mitsambitimbikina eny amin'ny havoana.
<p><sup>9</sup> Ny malalako dia tahaka ny gazela na ny diera tanora; Indro, mijanona eo ala-tranonay izy, mitsidika eo am-baravarankely, manarangarana eo amin'ny makarakara.<font color='#7a8080'>[Anaram-biby haingan-tongotra]</font><font color='#7a8080'>[Heb. ivelan'ny rindrinay]</font>
<p><sup>10</sup> Niteny ny malalako ka nanao tamiko hoe: Mitsangàna, ry tompokovavy havako, ry tsara tarehiko, ka andeha ary!
<p><sup>11</sup> Fa, indro, lasa ny ririnina, ritra tsy misy intsony ny ranonorana;
<p><sup>12</sup> Miposaka eo amin'ny tany ny voninkazo; Tonga ny taona fanaovam-peo fifaliana, ary re atỳ amin'ny tanintsika ny feon'ny domohina.
<p><sup>13</sup> Ny aviavy mahamanitra ny voany tanora, mamony ny voaloboka ka mamerovero tsara. Mitsangàna, ry tompokovavy havako, ry tsara tarehiko, ka andeha ary!<font color='#7a8080'>[aviavimbazaha]</font>
<p><sup>14</sup> E, ry voromailalako ao amin'ny tsefatsefaky ny harambato, dia ao amin'ny fialokalofana amin'ny fiakarana mideza, aoka hahita ny endrikao sy handre ny feonao aho; Fa mamy ny feonao, sady mahafinaritra ny endrikao.
<p><sup>15</sup> Sambory ny amboahaolo, dia ireo amboahaolo madinika izay manimba ny tanim-boaloboka; Fa efa mamony izao ny voalobotsika.
<p><sup>16</sup> Ahy ny malalako, ary azy aho, dia ilay miandry ny ondriny eny amin'ny lilia.Mandra-pangatsiatsiaky ny andro, ka efa hilentika ny masoandro, mitodiha, ry ilay malalako, ary aoka ho tahaka ny gazela na ny diera tanora eny an-tendrombohitra be hantsana ianao. <font color='#7a8080'>[Heb. mandositra ny aloka]</font><font color='#7a8080'>[Anaram-biby haingan-tongotra]</font><font color='#7a8080'>[Na: tendrombohitra manelanelana]</font>
<p><sup>17</sup> Mandra-pangatsiatsiaky ny andro, ka efa hilentika ny masoandro, mitodiha, ry ilay malalako, ary aoka ho tahaka ny gazela na ny diera tanora eny an-tendrombohitra be hantsana ianao. <font color='#7a8080'>[Heb. mandositra ny aloka]</font><font color='#7a8080'>[Anaram-biby haingan-tongotra]</font><font color='#7a8080'>[Na: tendrombohitra manelanelana]</font>
<h4>3</h4>
<p><sup>1</sup> Teo am-pandriako nony alina dia mazàna nitady ilay tian'ny fanahiko aho; Nitady azy aho, fa tsy nahita azy.
<p><sup>2</sup> Dia hoy izaho: Hifoha aho ka handehandeha eo an-tanàna, dia eny an-dalambe sy eny an-kalalahana, hitady ilay tian'ny fanahiko eny, nitady azy aho, nefa tsy nahita azy.
<p><sup>3</sup> Hitan'ny antily izay mandehandeha eny an-tanàna aho; Dia hoy izaho: Sao mba hitanareo lahy ilay tian'ny fanahiko iny?
<p><sup>4</sup> Nony vao nandalo ireo vetivety foana aho, dia hitako ilay tian'ny fanahiko, ka nohazoniko izy, fa tsy navelako handeha, mandra-pitondrako azy ho any an-tranon'ineny, dia any amin'ny efi-tranon'ilay niteraka ahy.
<p><sup>5</sup> Mampianiana anareo amin'ny gazela na amin'ny dieravavy any an-tsaha aho, ry zanakavavin'i Jerosalema; Aza manaitra na mamoha ny fitiavana, raha tsy efa sitrapony.<font color='#7a8080'>[Anaram-biby haingan-tongotra]</font>
<p><sup>6</sup> <font color='#7a8080'>[Ny amin'ny nampakarana an-dravehivavy]</font> Iza moa iry vehivavy miakatra avy any an-efitra, tahaka ny setroka mitankosina, sady tsara fofona amin'ny miora sy ny ditin-kazo mani-pofona mbamin'ny vovoka manitra samy hafa entin'ny mpandranto?
<p><sup>7</sup> Indro ny filanjan'i Solomona! Lehilahy enim-polo, mahery avokoa, avy amin'ny lehilahy mahery amin'ny Isiraely, no manotrona azy.<font color='#7a8080'>[Heb. farafara]</font>
<p><sup>8</sup> An-tsabatra avokoa izy rehetra sady mahay miady, samy mitondra ny sabany eo am-balahany avy noho ny tahotra amin'ny alina.
<p><sup>9</sup> Nanao filanjana ho azy Solomona mpanjaka tamin'ny hazo avy any Libanona: <font color='#7a8080'>[Heb. farafara]</font>
<p><sup>10</sup> Volafotsy no nataony andriny, ary volamena ny fiankinana, volomparasy ny ondany, ny ao anatiny voaravaka amin'ny fanomezam-pitiavana avy tamin'ny zanakavavin'i Jerosalema.Mivoaha, ry zanakavavin'i Ziona, ka mijere an'i Solomona mpanjaka, misatroka ilay satro-boninahitra nasatro-dreniny azy tamin'ny andro nampakarany vady, dia tamin'ny andro nifalian'ny fony.
<p><sup>11</sup> Mivoaha, ry zanakavavin'i Ziona, ka mijere an'i Solomona mpanjaka, misatroka ilay satro-boninahitra nasatro-dreniny azy tamin'ny andro nampakarany vady, dia tamin'ny andro nifalian'ny fony.
<h4>4</h4>
<p><sup>1</sup> Endrey, tsara tarehy ianao, ry tompokovavy havako! Endrey, tsara tarehy ianao! Ny masonao dia voromailala eo amin'ny fisalobonanao; Ny volonao dia tahaka ny osy andiany, izay mandriandry eny an-kilan'ny tendrombohitr'i Gileada.<font color='#7a8080'>[Na: volonao milantolanto]</font>
<p><sup>2</sup> Ny nifinao dia tahaka ny ondrivavy andiany efa voahety, izay miakatra avy eo amin'ny fampandroana; Samy kambana avy ireo, fa tsy misy tsy mana-namana.
<p><sup>3</sup> Tahaka ny kofehy jaky ny molotrao, ary mahafinaritra ny vavanao; Tahaka ny hasin'ampongaben-danitra ny takolakao eo amin'ny fisalobonanao,<font color='#7a8080'>[Heb. fitenenanao]</font><font color='#7a8080'>[Na: volonao milantolanto]</font>
<p><sup>4</sup> Ny vozonao dia tahaka ny tilikambon'i Davida, natao ho trano fihantonam-piadiana; Ampinga arivo no voahantona eo, dia ny ampinga rehetra an'ny lehilahy mahery.
<p><sup>5</sup> Ny nononao roa dia toy ny diera kambana mbola tanora, izay homana eny amin'ny lilia.
<p><sup>6</sup> Mandra-pangatsiatsiaky ny andro, ka efa hilentika ny masoandro, dia handeha aho ho any amin'ny tendrombohitry ny miora sy ny havoan'ny ditin-kazo mani-pofona.<font color='#7a8080'>[Heb. mandositra ny aloka]</font>
<p><sup>7</sup> Tsara avokoa izato bikanao izato, ry tompokovavy havako; Tsy misy kilema ianao.
<p><sup>8</sup> Hiaraka amiko avy any Libanona ianao, ry ampakariko, eny, hiaraka amiko avy any Libanona, hitazana eny an-tampon'i Amana, eny an-tampon'i Senira sy Hermona, eny an-davaky ny liona, eny an-tendrombohitry ny leoparda.
<p><sup>9</sup> Efa lasanao ny foko, ry havako ampakariko, efa lasanao ny foko tamin'ny masonao an-ila sy tamin'ny rojo anankiray amin'ny vozonao.<font color='#7a8080'>[Heb. ampakariko]</font>
<p><sup>10</sup> Akory ny hatsaran'ny fitiavanao, ry havako ampakariko! Akory ny hatsaran'ny fitiavanao! eny, tsara noho ny divay! Ary ny fofon'ny menaka manitrao dia mihoatra noho ny zava-manitra rehetra! <font color='#7a8080'>[Heb. ampakariko]</font>
<p><sup>11</sup> Mitete tantely toy ny avy amin'ny tohotra ny molotrao, ry ampakariko; Tantely sy ronono no ao ambanin'ny lelanao, ary ny fofon'ny fitafianao dia tahaka ny fofon'i Libanona.
<p><sup>12</sup> Saha voahidy ny havako ampakariko, loharano voahidy, fantsakan-drano voaisy tombo-kase.<font color='#7a8080'>[Heb. anabaviko]</font>
<p><sup>13</sup> Hianao no saha anirian'ny ampongaben-danitra tsara voa, sady misy kofera sy narda,
<p><sup>14</sup> Eny, narda sy safrona, veromanitra sy havozomanitra sy ny hazo misy ny ditin-kazo mani-pofona rehetra. Miora sy hazo manitra Mbamin'ny zava-manitra tsara rehetra;<font color='#7a8080'>[Heb. ahalota]</font>
<p><sup>15</sup> Loharano ao an-tanimboly ianao, loharano miboiboika, ary renirano kely avy any Libanona.Mifohaza, ry rivotra avy any avaratra; avia, ry avy any atsimo, Mitsofa eny an-tsahako hielezan'ny fofony manitra. Aoka ny malalako hankatỳ an-tanimboliny ka hihinana ny voankazony tsara.
<p><sup>16</sup> Mifohaza, ry rivotra avy any avaratra; avia, ry avy any atsimo, Mitsofa eny an-tsahako hielezan'ny fofony manitra. Aoka ny malalako hankatỳ an-tanimboliny ka hihinana ny voankazony tsara.
<h4>5</h4>
<p><sup>1</sup> Efa tonga eto an-tsahako aho, ry havako ampakariko; Mioty ny miorako mbamin'ny zava-manitro aho; Efa homana ny toho-tanteliko mbamin'ny tanteliko aho, ary efa misotro ny divaiko mbamin'ny rononoko; Homàna ianareo, ry sakaizako, misotroa, eny, mivokisa divay, ry malala.
<p><sup>2</sup> <font color='#7a8080'>[Teny nataon'ny ampakarina sy ny mpanjaka ary ny zanakavavin'i Jerosalema]</font> Natory aho, nefa nahatsiaro ihany ny foko; Injay! ny feon'ny malalako, izay mandondòna ka manao hoe: Vohay aho, ry havako ampakariko, Ry voromailalako, ilay ahy tsy misy kilema; Fa vonton'ando ny lohako, Ny voloko milantolanto dia kotsan'ny andon'ny alina.<font color='#7a8080'>[Heb. ampakariko]</font>
<p><sup>3</sup> Fa hoy izaho: Efa niala akanjo aho, ka hataoko ahoana indray no fiakanjo? Efa nioza tongotra aho, ka hataoko ahoana no fandoto azy?
<p><sup>4</sup> Nampiditra ny tànany teo amin'ny loaka ilay malalako, dia nangorakoraka azy ny foko.
<p><sup>5</sup> Nitsangana hamoha varavarana ny malalako ihany aho, ary nitete miora ny tanako, eny, ny rantsan-tanako nitete ranon'ny miora teo amin'ny famohana ny hidin-trano.
<p><sup>6</sup> Namoha varavarana ny malalako aho, kanjo efa nihodina izy ka lasa; Very hevitra aho tamin'ny nitenenany; Nitady azy aho, fa tsy nahita; Niantso azy aho, fa tsy novaliany.
<p><sup>7</sup> Nahita ahy ny antily izay mandehandeha eny an-tanàna, dia nikapoka ka nandratra ahy; Ny mpiambina ny manda nanala ny lamba fisaronako.
<p><sup>8</sup> Mampianiana anareo aho, ry zanakavavin'i Jerosalema: Raha mba hitanareo re ny malalako, dia ahoana no holazainareo aminy? Lazao fa mararim-pitia aho.
<p><sup>9</sup> Inona ny malalanao mihoatra noho ny malala sasany, ry tsara tarehy amin'ny vehivavy? Inona ny malalanao mihoatra noho ny malala sasany, no dia mampianiana anay toy izao ianao?
<p><sup>10</sup> Ny malalako dia sady fotsy mangatsakatsaka no mena, notsongaina tamin'ny alinalina.
<p><sup>11</sup> Ny lohany dia toy ny tena volamena tsara; Ny volony dia milantolanto sady mangilohilo toy ny goaika.
<p><sup>12</sup> Ny masony dia tahaka ny voromailala eo anilan'ny sakeli-drano, mandro amin'ny ronono sady tahaka ny vato soa alatsaka an-tranontranony izy.
<p><sup>13</sup> Ny takolany dia tahaka ny tanim-boninkazo misy zava-manitra eo an-tsaha, dia tahaka ny tany navosaina misy voninkazo manitra. Ny molony dia tahaka ny lilia sady mitete ranon'ny miora.<font color='#7a8080'>[Heb. tilikambo]</font>
<p><sup>14</sup> Ny tenany dia tahaka ny anja-bolamena voaisy krysolita; Ny tenany dia tahaka ny ivory voarafitra tsara sady misarona safira;
<p><sup>15</sup> Ny ranjony dia tahaka ny andry vatosanga miorina amin'ny faladia tena volamena; Ny tarehiny dia tahaka an'i Libanona, tsara toy ny sedera.<font color='#7a8080'>[marmora fotsy]</font>Mamy dia mamy ny vavany, eny, maha-te-ho-tia avokoa izy. Toy izany ny malalako, ary toy izany ny sakaizako, ry zanakavavin'i Jerosalema! <font color='#7a8080'>[Heb. lanilaniny]</font>
<p><sup>16</sup> Mamy dia mamy ny vavany, eny, maha-te-ho-tia avokoa izy. Toy izany ny malalako, ary toy izany ny sakaizako, ry zanakavavin'i Jerosalema! <font color='#7a8080'>[Heb. lanilaniny]</font>
<h4>6</h4>
<p><sup>1</sup> Nankaiza ny malalanao, ry tsara tarehy amin'ny vehivavy? Nivily nankaiza ny malalanao? Mba hiarahanay aminao hitady azy.
<p><sup>2</sup> Lasa nidina ho any an-tsahany ny malalako, dia any amin'ny tanim-boninkazo misy zava-manitra eo an-tsaha, hiandry ny ondriny eny amin'ny tanimboly sy hioty ny lilia.
<p><sup>3</sup> An'ny malalako aho, ary ahy ny malalako, dia ilay miandry ny ondry andiany eny amin'ny lilia.
<p><sup>4</sup> Tsara tarehy tahaka an'i Tirza ianao, ry tompokovavy havako, eny, tsara tarehy tahaka an'i Jerosalema, mahatahotra toy ny antokon'ny miaramila mitondra faneva.
<p><sup>5</sup> Avilio ny masonao tsy hijery ahy, Fa mampiontanontana ny foko izy; Ny volonao dia tahaka ny osy andiany, izay mandriandry eny ankilan'i Gileada.
<p><sup>6</sup> Ny nifinao dia tahaka ny ondrivavy andiany, izay miakatra avy eo amin'ny fampandroana; Samy kambana avy ireo. Fa tsy misy tsy mana-manana,
<p><sup>7</sup> Tahaka ny hasin'ampongaben-danitra ny takolakao eo amin'ny fisalobonanao.<font color='#7a8080'>[Na : ny volonao milantolanto]</font>
<p><sup>8</sup> Misy mpanjakavavy enim-polo sy vaditsindrano valo-polo ary zatovovavy tsy hita isa.
<p><sup>9</sup> Fa iray monja kosa no voromailalako, dia ilay ahy tsy misy kilema, vavy tokan-dreniny sady tsongaina amin'izay naterany. Ny zazavavy nahita azy ka nanao azy ho sambatra, eny, ny mpanjakavavy sy ny vaditsindrano, ka nidera azy.
<p><sup>10</sup> Iza moa io vehivavy mitsidika toy ny maraina, izay tsara tarehy tahaka ny volana, madio toy ny masoandro sady mahatahotra toy ny antokon'ny miaramila mitondra faneva?
<p><sup>11</sup> Lasa nidina nantany an-tsaha tsara hazo aho, hijerijery ny zava-maitso an-dohasaha, hizaha raha mitsimoka ny voaloboka sy mamony ny ampongaben-danitra.<font color='#7a8080'>[Heb. an-tanin'egoza]</font>Tsy nampoiziko ny nanandratan'ny fanahiko ahy ho eo amin'ny kalesin'ny fireneko be voninahitra.
<p><sup>12</sup> Tsy nampoiziko ny nanandratan'ny fanahiko ahy ho eo amin'ny kalesin'ny fireneko be voninahitra.
<h4>7</h4>
<p><sup>1</sup> Miverena, miverena, ry Solemita; Miverena, miverena, mba hijerenay anao. Inona no hitanareo amin'ny Solemita? Dihy tahaka ny an'i Mahanaima.<font color='#7a8080'>[Na: ataon'ny mpandihy roa tonta;]</font>
<p><sup>2</sup> Endrey! mahate-hijery ny famindran'ny tongotrao mikiraro, ry zazavavy zanak'andriana! Dia tahaka ny firavaka ny amboam-penao, nataon'ny tanan'ny mahay zavatra.<font color='#7a8080'>[Heb. mikapa]</font>
<p><sup>3</sup> Ny foitrao dia tahaka ny tomaboha kivorivory; Tsy ho diso divay noharoharoan-java-manitra anie izy! Ny kibonao dia tahaka ny vary tritika voatoby sady voaravaka lilia manodidina.
<p><sup>4</sup> Ny nononao roa dia tahaka ny gazela kambana mbola tanora.
<p><sup>5</sup> Ny vozonao dia tahaka ny tilikambo ivory; Ny masonao dia tahaka ny kamory any Hesbona, dia eo am-bavahadin'ny tanàna be olona; Ny oronao dia tahaka ny tilikambo any Libanona, izay manandrify an'i Damaskosy.<font color='#7a8080'>[Na: eo am-bavahadin'i Beta-rabina]</font>
<p><sup>6</sup> Ny lohanao dia tahaka an'i Karmela, ary ny volon-dohanao milantolanto dia somary volomparasy. Voatanan'ny volo olioly ny mpanjaka!
<p><sup>7</sup> Endrey! tsara tarehy sady mahafinaritra ianao, ry malala, amin'izao zava-mahafinaritra rehetra izao!<font color='#7a8080'>[Heb. ry fitiavana]</font>
<p><sup>8</sup> Izato tsangananao dia tahaka ny rofia, Ary ny nononao dia tahaka ny sampahony.<font color='#7a8080'>[palma]</font>
<p><sup>9</sup> Hoy izaho: Hananika ny rofia aho ka handray ny rantsany; Ary aoka ny nononao ho toy ny sampahom-boaloboka amiko, ary ny fofonainao ho tahaka ny an'ny poma,<font color='#7a8080'>[palma]</font>
<p><sup>10</sup> Ny vavanao dia toy ny divay tsara, eny, divay mikorotsaka mora eo an-tendan'ny malalako sady miditra misononoka amin'ny molotry ny matory.
<p><sup>11</sup> An'ny malalako aho, sady manina ahy izy.<font color='#7a8080'>[Heb. ho amiko ny faniriany;]</font>
<p><sup>12</sup> Avia, ry malalako, aoka handeha ho any an-tsaha isika; Andeha handry any ambanivohitra isika.
<p><sup>13</sup> Dia aoka hifoha maraina koa ho any an-tanim-boaloboka isika; Aoka hizahantsika raha mitsimoka ny voaloboka, sy mivelatra ny voniny, ary mamony ny ampongaben-danitra any no hanehoako ny fitiavako anao.Mamerovero tsara ny dodaima, sady ao am-bavahadintsika misy voankazo tsara samy hafa, na ny vao na ny ela: Efa notehiriziko ho anao izany, ry malalako.<font color='#7a8080'>[mandragora]</font>
<p><sup>14</sup> Mamerovero tsara ny dodaima, sady ao am-bavahadintsika misy voankazo tsara samy hafa, na ny vao na ny ela: Efa notehiriziko ho anao izany, ry malalako.<font color='#7a8080'>[mandragora]</font>
<h4>8</h4>
<p><sup>1</sup> Enga anie ka ho tahaka ny anadahiko, izay ninono an'ineny, ianao! Dia ho nahita anao teny ala-trano aho ka ho nanoroka anao. Eny tsy ho azon'olona notevatevaina aho.
<p><sup>2</sup> Dia ho entiko ka hampidiriko ho ao an-tranon'ineny ianao, ary hampianarinao aho; Hampisotroiko divay noharoharoan-java-manitra mbamin'ny ranon'ampongaben-danitro ianao.
<p><sup>3</sup> Aoka hanondana ahy ny tànany ankavia, ary aoka hanohona ahy ny tànany ankavanana.
<p><sup>4</sup> Mampianiana anareo aho, ry zanakavavin'i Jerosalema: Aza manaitra na mamoha ny fitiavana, raha tsy efa sitrapony.
<p><sup>5</sup> <font color='#7a8080'>[Ny nandehanany ho any amin'ny tany nihavian'ny ampakarina]</font> Iza moa iry vehivavy miakatra avy any an-efitra, mitehina amin'ny malalany? Teo ambanin'iny hazo poma no namohazako anao; Teo no niterahan-dreninao anao, eny, teo no nahararian'ilay niteraka anao.
<p><sup>6</sup> Ataovy toy ny fanombohan-kase ao am-ponao aho sy toy ny fanombohan-kase eo an-tsandrinao; Fa mahery toy ny fahafatesana ny fitiavana, masiaka tahaka ny fiainan-tsi-hita ny fahasaro-piaro; Ny lelafony dia lelafo midedadeda, eny, lelafon'i Jehovah.<font color='#7a8080'>[Heb. Sheola]</font>
<p><sup>7</sup> Na dia ny ony maro aza tsy mahavono ny afon'ny fitiavana, ary ny renirano tsy mahapaoka azy; Na dia misy olona manome ny fananany rehetra ao an-tranony aza hamidy fitiavana, dia hatao tsinontsinona izy.
<p><sup>8</sup> Manana zandrivavy tsy mbola misy nono izahay; Ahoana no hataonay amin'ny zandrivavinay, raha mby amin'izay andro hangatahan'olona azy ho vady?<font color='#7a8080'>[Na: isika]</font><font color='#7a8080'>[Na: hataontsika]</font><font color='#7a8080'>[Na: zandrivavintsika]</font>
<p><sup>9</sup> Raha manda izy, dia hanangananay tilikambo volafotsy eo an-tampony; Fa raha varavarana kosa izy, dia hotampenanay hazo fisaka sedera.<font color='#7a8080'>[Na: hananganantsika]</font><font color='#7a8080'>[Na: hotampenantsika]</font>
<p><sup>10</sup> Mànda aho, dia toy ny tilikambo ny nonoko. Raha eo imasony dia toy ny efa mahita soa aho.
<p><sup>11</sup> Solomona nanan-tanim-boaloboka tao Bala-hamona; Nahofany tamin'olona mpiandry voly ny tanim-boaloboka, ka samy tsy maintsy mitondra sekely volafotsy arivo ho solon'ny vokatra.
<p><sup>12</sup> Ny tanim-boaloboko, eny, ilay an'ny tenako, dia eto anatrehako, Ny arivo kosa dia anao, ry Solomona, ary ny roan-jato ho an'izay mpiandry voly.
<p><sup>13</sup> Ry mitoetra eny an-tsaha! Te-hihaino ny feonao ireo namako; Mba ampandreneso izany koa aho.Mandosira, ry malalako, ary aoka ianao mba ho toy ny gazela na ny diera tanora eny an-tendrombohitry ny zava-manitra.<font color='#7a8080'>[Anaram-biby haingan-tongotra]</font>
<p><sup>14</sup> Mandosira, ry malalako, ary aoka ianao mba ho toy ny gazela na ny diera tanora eny an-tendrombohitry ny zava-manitra.<font color='#7a8080'>[Anaram-biby haingan-tongotra]</font>
